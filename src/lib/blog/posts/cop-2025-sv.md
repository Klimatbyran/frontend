---
id: "cop-2025"
title: "'Sanningens COP' fångad av fossilintressen"
excerpt: "Resultatet av COP 2025 blev Global Mutirão – en text som inte ens nämner fossila bränslen, huvudorsaken till klimatkrisen."
date: "2025-11-24"
readTime: "5 min"
category: "analysis"
image: "/images/blogImages/cop-2025-sv.png"
language: "sv"
author:
  name: "Frida Berry Eklund"
  avatar: "/people/frida.jpg"
relatedPosts:
- "only-radical-futures-left"
- "carbon-law-from-2025"
---

Det globala klimattoppmötet COP30 är nu avslutat. Efter två veckors intensiva förhandlingar skulle världen få en färdplan för den nödvändiga klimatomställningen. Resultatet blev Global Mutirão – en text som **inte ens nämner fossila bränslen**, huvudorsaken till klimatkrisen. Som att hålla en cancerkonferens utan att prata om rökning.

Mötet präglades starkt av sin plats: Amazonas regnskog och den tydliga närvaron av ursprungsbefolkningar som försökt få länderna att lyssna. Ändå fick skogen bara ett enda omnämnande i den slutliga deklarationen:

*“…enhanced efforts towards halting and reversing deforestation and forest degradation by 2030 in accordance with Article 5 of the Paris Agreement…”*

Samtidigt fortsatte fossilintressena att dominera den vetobaserade processen. Auktoritära oljestater som Saudiarabien blockerade aktivt alla formuleringar om att fasa ut fossila bränslen, med stöd av bland annat Indien och Ryssland. Ironiskt nog kommer stora delar av Mellanöstern att bli obeboeliga inom överskådlig tid. Irans president Masoud Pezeshkian meddelade nyligen att [huvudstaden Teheran behöver flytta](https://www.iranintl.com/en/202511209098) på grund av “ekologisk stress”, delvis orsakat av torka – en av klimatkrisens tydligaste konsekvenser.

Efter 30 år av klimatförhandlingar och 10 år efter Parisavtalet fortsätter utsläppen att öka. Anledningen är enkel: fossilbolagen och oljestaterna har framgångsrikt förhindrat världen från att göra det som krävs. Vi behöver minska utsläppen med [minst 12 procent per år](https://www.reuters.com/sustainability/climate-energy/win-race-against-climate-disaster-we-need-halve-emissions-over-next-five-years-2025-07-08/), skala upp förnybart och skydda naturen. Precis som tobaksindustrin arbetar fossilintressen med desinformation och fördröjningsstrategier för så tvivel och sabotera omställningen.

**Att tillgängliggöra fakta om klimatkrisen och lösningarna är därför avgörande – och det är kärnan i Klimatkollens uppdrag.** Vårt arbete baseras bland annat på artikel 12 i Parisavtalet och mål 4.7 i de Globala målen.

På COP30 signerade Sverige, tillsammans med nio andra länder, en [deklaration om klimatinformation](https://www.unesco.org/sites/default/files/medias/fichiers/2025/11/cop_30_declaration_information_integrity_on_climate_change_12112025.pdf). Undertecknarna lovar att verka för en vetenskapligt förankrad omställning, stärkt tillgång till klimatdata och ett aktivt motstånd mot desinformation.

**Det innebär bland annat att länderna ska:**

- stärka civilsamhällets roll i att motverka desinformation på klimatområdet  
- säkerställa öppenhet och tillgång till tillförlitlig klimatdata  
- stödja kampanjer som stärker allmänhetens kunskap  

**Vi ser fram emot att se hur den svenska regeringen kommer att implementera detta.**

Här är några konkreta förslag:

## 1. Sluta nedmontera civilsamhället

Regeringen bör i stället stärka stödet till ett levande civilsamhälle och öka möjligheterna till finansiering genom statliga myndigheter.

## 2. Skala upp folkbildning och utbildningsinsatser

Det kan ske via kommunikationssatsningar från myndigheter, eller i samarbete med civilsamhället, fackföreningar och studieförbund.

## 3. Tillgängliggör öppna data om omställningen

Utan kunskap om vad som görs – och vilken effekt det har – kan vi inte skala upp framgångsrika lösningar. Sverige behöver investera i att samla in och tillgängliggöra öppna, lokala klimatdata.

**Klimatkollen kommer att fortsätta arbeta för att all relevant klimatdata ska vara öppen och tillgänglig för alla. Genom transparens får vi de verktyg som krävs för att kunna utkräva ansvar – lokalt, nationellt och internationellt.**