---
id: "municipality-method-update"
---

**Klimatkollen ändrar metod för utsläppsdata om landets kommuner. Tidigare användes koldioxidbudgetar. Nu byter Klimatkollen beräkningsunderlag till den globala tumregeln, “Carbon Law” om 12 procents minskning per år för att begränsa uppvärmningen till 1.5 grader. Carbon Law presenterades 2017 av Johan Rockström, Owen Gaffney och Johan Falk, som en vetenskapligt baserad väg till att uppnå Parisavtalet. Beräkningarna uppdaterades av Klimatkollen i juni 2025**.  


*"Vår nya beräkning av hur snabbt utsläppen behöver minska för att ligga i linje med Parisavtalet och 1,5 grader, ger oss en tumregel som kan appliceras på kommuner, företag och organisationer. Det viktiga för klimatet är hur snabbt utsläppen minskar i närtid. En generell tumregel om 12 procent minskning per år gör det lättare för medborgare att veta vad som krävs och att utkräva ansvar av beslutsfattare,* säger Frida Berry Eklund, medgrundare av Klimatkollen. 

Klimatkollen gör tre metodändringar:

1. **Koldioxidbudget blir Carbon Law.** Individuella koldioxidbudgetar tas bort och istället jämförs kommuners uppskattade framtida utsläpp med en generell minskningstakt på 12 procent per år, vilket innebär en halvering av utsläppen vart femte år från 2025 och framåt.

2. **Fossila koldioxidutsläpp (CO2) utökas till fler växthusgasutsläpp (CO2e).** Tidigare har Klimatkollen visat koldioxidutsläppen i kommunerna. Nu lägger vi även till data om andra växthusgaser, exempelvis metanutsläpp från jordbruket. Data kommer från samma källa, det vill säga Nationella emissionsdatabasen som drivs av SMHI. 

3. **Trendlinjen viktas om.** Vår prognos för de framtida utsläppen ger mindre vikt åt enskilda extremvärden, såsom start eller nedläggning av en större industriutsläppare i kommunen. Det ger en mer rättvis och realistisk bild av trenden för de framtida utsläppen.

Metodskiftet innebär att det totala antalet ton som redovisas på Klimatkollen för landets kommuner ökar, då fler växthusgaser inkluderas, inte bara fossilt koldioxid. 

När det gäller hur utsläppen behöver minska enligt Parisavtalet, blir minskningskurvan  för de flesta kommuner mjukare jämfört med tidigare när den baserades på kommunens koldioxidbudget. Det beror delvis på att koldioxidbudgeten inkluderade en rättviseprincip som gav Sverige en mycket liten kvarvarande nationell koldioxidbudget. Övergången till Carbon Law innebär en “samma för alla-princip”, det vill säga 12 procents minskning per år för länder, kommuner och företag. 
- [Klimatkollens metod](/methodology?view=municipalityDataOverview)
- [Rapport om Carbon Law](/reports/2025-06-19_ApplyingCarbonLawFrom2025.pdf) 
- [Frågor och svar om Carbon Law](/insights/carbon-law-from-2025) 



