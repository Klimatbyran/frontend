---
id: "how-we-present-data"
title: "Så presenterar vi utsläppsdata på Klimatkollen"
excerpt: "Klimatkollen handlar om att göra komplexa klimatdata tillgängliga och begripliga för alla. "
date: "2025-11-21"
readTime: "7 min"
category: "methodology"
image: "/images/blogImages/2025_Carbon_Law.png"
language: "en"
author:
  name: "Frida Berry Eklund"
  avatar: "/people/frida.jpg"
relatedPosts:
- "metod"
- "carbon-law-from-2025"
---

Klimatkollen handlar om att göra komplexa klimatdata tillgängliga och begripliga för alla. Vi vet att transparens om utsläppen är avgörande för att driva klimatomställningen – och för att medborgare, anställda och investerare ska kunna utkräva ansvar. 

## Våra källor – grunden för tillförlitlighet

All data du ser på Klimatkollen har ett tydligt syfte. Vi baserar vår information på officiell statistik och öppna källor. Exempelvis kommer utsläppsdata för Sveriges kommuner från Nationella emissionsdatabasen (SMHI) och data om företagens utsläpp från bolagens egna hållbarhets- och årsredovisningar.  

## Från rådata till meningsfull visualisering

Men rådata är sällan direkt användbara eller förståeliga för en vanlig person – utan behöver sättas i sitt sammanhang. Vårt arbete innebär att bearbeta och visualisera klimatdata så att de berättar en tydlig historia:

- **Enhetlighet:** Vi standardiserar alla utsläppssiffror till koldioxidekvivalenter (CO₂e) för att möjliggöra jämförelser mellan olika sektorer och aktörer.  
- **Kontextualisering:** Vi presenterar ofta data på flera sätt, till exempel både som totala utsläpp och som utsläpp per invånare. Detta ger en viktig kontext för att förstå både den absoluta volymen och den individuella påverkan.  
- **Trender och mål:** Våra grafer visar historiska trender och utvecklingen i förhållande  till Parisavtalet. På så sätt belyser vi var framsteg görs och var insatserna behöver öka.

## En nyckelgraf – tre frågor som kräver svar

För både kommuner och företag visar vi en nyckelgraf gällande utsläppen. Vårt mål är att ge medborgare koll på tre saker:

### Hur har det gått hittills?

Grafen nedan visar Volvo Cars rapporterade växthusgasutsläpp. De har rapporterat utsläpp sedan 2018, men väljer basåret 2019, det vill säga det år som de mäter sig själva mot. De totala rapporterade utsläppen 2019 var [45 miljoner ton CO2e](https://klimatkollen.se/sv/companies/Q215293) (i egen verksamhet, från inköpt energi och i värdekedjan från leverantörer och användning av produkter). Som jämförelse var Sveriges totala territoriella utsläpp samma år [50 miljoner ton CO2e](https://www.naturvardsverket.se/data-och-statistik/klimat/sveriges-utslapp-och-upptag-av-vaxthusgaser/). Genom att titta bakåt i tiden får vi en uppfattning om utsläppen ser ut att öka, minska, eller ligger still. Här letar vi efter en tydlig trend, inte enskilda dippar, som under pandemin 2020. Stora snabba skiften beror ofta på större förändringar i verksamheten eller konjunkturen. Eftersom bolagens rapporter är en tillbakablick på året innan, blir det ett glapp mellan det senast rapporterade året och idag. Det glappet visar vi med en streckad linje. 

![Bild 1: Historiska rapporterade växthusgasutsläpp för Volvo Cars](/images/blogImages/bild1-volvo-historiska-utslapp.png)

### Hur går det om vi fortsätter som hittills?

Sedan tittar vi framåt och gör en bedömning av hur utsläppen kan utvecklas de kommande åren baserat på trenden hittills. Klimatkollen använder sig av den statistiska modellen LAD (Least Absolute Deviation. På svenska: minsta absoluta avvikelsemetoden). Enkelt uttryckt kapar LAD toppar och dalar och gör därmed trendlinjen mindre känslig för extremvärden enskilda år. Trendlinjen  är den röda streckade linjen. 

Vi kan titta på Volvo Cars prognos fram till 2030, då ser grafen ut så här:

![Bild 2: LAD-baserad trendlinje för Volvo Cars fram till 2030](/images/blogImages/bild2-volvo-LAD-2030.png)

Eller så kan vi klicka fram hela vägen till 2050 – Parisavtalets referensår. Då ser hela grafen för Volvo Cars ut så här:

![Bild 3: Historiska rapporterade växthusgasutsläpp + LAD-trendlinje + Parislinje till 2050](/images/blogImages/bild3-volvo-LAD-paris-2050.png)

### Hur borde det gå enligt Parisavtalet?

Den gröna linjen i bilden ovan visar hur snabbt utsläppen behöver minska för att “vara i linje med Parisavtalet”. Det blir ofta ett glapp mellan trendlinjen och Parislinjen. Men vad betyder det? Jo, på global nivå finns ett visst utrymme kvar att släppa ut, innan forskarna bedömer att vi riskerar att gå över 1,5 graders uppvärmning. Det kallas för en global koldioxidbudget. Från den [globala budgeten](https://essd.copernicus.org/articles/17/965/2025/essd-17-965-2025.html) kan vi räkna bakåt för att se hur snabbt utsläppen måste minska. 2017 tog Johan Rockström, Johan Falk och Owen Gaffney fram en tumregel för utsläppsminskningar kallad för [Carbon Law](https://www.stockholmresilience.org/research/research-news/2017-03-23-curbing-emissions-with-a-new-carbon-law.html). Från 2020 behövde de globala utsläppen halveras vart tionde år, vilket motsvarar en takt på 7 procents minskning per år. Det har de tyvärr inte gjort. Tvärtom har utsläppen fortsatt att öka, vilket ätit upp ännu mer av den globala koldioxidbudgeten. Så hur ser den globala tumregeln ut idag 2025? Det har vi räknat fram i vår white paper [här](https://klimatkollen.se/reports/2025-06-19_ApplyingCarbonLawFrom2025.pdf). Nu måste vi istället halvera utsläppen vart femte år. Det motsvarar en årlig minskning om 12 procent per år. Läs mer om vår uträkning i den [här Reutersartikeln](https://www.reuters.com/sustainability/climate-energy/win-race-against-climate-disaster-we-need-halve-emissions-over-next-five-years-2025-07-08/). 

När vi bedömer om ett företag eller en kommun är i linje med Parisavtalet så tittar vi på den mängd växthusgaser som riskerar att släppas ut om de fortsätter enligt nuvarande trend. Sedan tittar vi på hur det skiljer sig från återstående utsläppsbudget enligt Carbon Law, dvs utrymmet under den gröna linjen. Om antalet ton är större än Carbon Law-utrymmet, så är inte bolaget/kommunen i linje med Parisavtalet. Volvo Cars trendlinje indikerar totalt 1 266,66 miljoner ton i utsläpp (om de inte snabbare på utsläppsminskningarna), vilket är 926 644 638 ton mer än vad som finns i deras utsläppsbudget. Så om Volvo Cars utsläpp fortsätter som idag kommer de inte att klara Parisavtalet. 

För klimatet spelar det stor roll hur mycket som släpps ut i närtid, på grund av att de tidigare utsläppen stannar kvar och ansamlas i atmosfären för lång tid framåt. 

### Tre saker att notera. 

1. Nej, en enskild kommun eller ett bolag är inte bundna till att minska utsläppen i linje med Carbon Law. Men tumregeln ger en bra idé om hur snabbt alla – världen som helhet, länder, bolag och kommuner – behöver få bort utsläppen.  
2. I grafen visar vi växthusgasutsläpp, det vill säga inte bara koldioxid. Men, utsläpp av andra växthusgaser, exempelvis metan, behöver också dyka ner mot noll.  
3. Carbon Law är samma för alla. Det innebär att den här metoden inte tar i beaktning en av Parisavtalets nyckelformlueringar: att länder med störst kapacitet och ett historiskt ansvar, bör gå före.

## Hur kan jag använda nyckelgrafen?

Nyckelgrafen ger bra ledtrådar till hur det går med utsläppen – och hur det borde gå. Men den förklarar inte varför utsläppen ökar, minskar eller står still. Här kan du som medborgare ställa frågor till det bolag du jobbar på, eller den kommun där du bor: Vad gör ni för att minska utsläppen? Och – vet ni om åtgärderna räcker för att nå målen?

## Din guide till vår metod

Detaljerna i vår metod – hur vi hanterar luckor, gör kompletteringar och väljer visualiseringar – finns beskrivna i vår [dataguide](https://klimatkollen.se/sv/methodology?view=general), för den som  fullt ut vill förstå siffrorna bakom graferna.

Vi vill ständigt förbättra vår datakvalitet och presentation. Tveka inte att kontakta oss om du har frågor eller synpunkter.
